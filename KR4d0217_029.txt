# -*- mode: mandoku-view; -*-
#+TITLE: 太倉稊米集
#+DATE: 2015-08-24 23:59:19.593250
#+PROPERTY: ID KR4d0217
#+PROPERTY: BASEEDITION WYG    
#+PROPERTY: JUAN 卷二十九
<pb:KR4d0217_WYG_029-1a>¶
欽定四庫全書¶
　太倉稊米集巻二十九　　宋　周紫芝　撰¶
　　詩七十三首¶
　　　次韻吕仁父十九日朝謁初自宫南門¶
未央宫闕轉光風誰識蕭何第一功禁殿潮連銀海濶¶
御樓霞似赤城紅舊來雙舄飛翻處今在春秋贊祝中¶
自此翔麟駕君輦試從紫陌看方瞳¶
　　　月中與兒曹露坐二首¶
<pb:KR4d0217_WYG_029-1b>¶
葛巾藤杖竹方牀旋掃花隂坐晚凉兒小但隨翁看月¶
夜長誰念客思鄉¶
客去無人與對牀風微聊借月為凉杯中小友多情甚¶
勾引衰翁入醉鄉¶
　　　罌粟將成¶
庾郎十飯九不肉家無斗儲飯不足窮兒朝來忽乍富¶
墻下千罌俱有粟只今錦爛花争妍想見雲翻釡初熟¶
一飲醍醐生玉池再飲沆瀣充朝飢味雖似淡中實美¶
<pb:KR4d0217_WYG_029-2a>¶
暖能扶老甘歸脾黄粱歲割一萬斛謾飼榖伯如猪肥¶
君不見蛾眉仙人家海涯自種紫芋羮蹲鴟尚説人間¶
無此味天酥酡固不可知願借東坡玉糁句題作此忩¶
罌粟詩¶
　　　小兒燈下讀細書戱作¶
一生青白强錙銖老眼昏昏亦廢書長劍竟辜真事業¶
短檠空照舊蟲魚臨風忘酒殊妨事隔霧看花不管渠¶
猶與蠅頭較多寡小兒曹合戒前車¶
<pb:KR4d0217_WYG_029-2b>¶
　　　次韻鮑仲山官居臨大池傍鮑題以協趣取謝¶
　　　　宣城所謂後協滄洲趣之句也¶
參軍詩古清而臞清瑶繞屋分西湖長安城中開八陌¶
心知此地人皆無草閣波平少傍舍卧看晴沙鳥飛下¶
眼無公事兒自癡句有澄江官頗暇吾生巳老心懐羞¶
為飢索米亦有求聞君稍動謝守趣令我轉憶江南洲¶
詩成况復終少味五字故堅不知畏可憐未識故將軍¶
應似當年㶚陵尉¶
<pb:KR4d0217_WYG_029-3a>¶
　　　次韻仲山再示協趣韻¶
青衫老吏骨亦臞身游魏闕心江湖眼看白髪不勝數¶
夢繞故鄉何日無况我携家得官舍背水開門故墻下¶
不見湖光意闕然欲喚歸舟心未暇一聞羞處令人羞¶
人生如此當何求春動飛來屬玉起無人貌得河中洲¶
(闕二/字)嚼蠟元無味鮑謝詩髙心獨畏西風長怨草蟲秋¶
自笑酸寒溧陽尉¶
　　　次韻仲平喜雨二首¶
<pb:KR4d0217_WYG_029-3b>¶
旱欲流金水欲裂百千火聚作此熱秋風忽送雨一犁¶
應念田夫汗流血廟堂調燭隨弛張五色線補虞帝裳¶
書生擬作豐年頌臨忩弄筆鬢如霜¶
田作何郎炊餅裂飲氷不救中腸熱千山雲路鳥欲飛¶
六月行人駒汗血風師偃斾那復張雷師鞭雨沾帷裳¶
雨中仿彿雲子香行看玉粒秋飽霜¶
　　　題蔡仲平博士行田記唱詩軸¶
當年車騎兩聨翩來按鍾陵水復田可但癡兒了公事¶
<pb:KR4d0217_WYG_029-4a>¶
尚餘詩思入風煙¶
令君頗似太邱賢水旱憂君記昔年父老猶能談舊事¶
想隨佳句共流傳¶
　　　次韻孫子紹判院喜雨之作¶
豐隆欲鞭車風伯不借便我欲訟風伯雲意亦復變帝¶
命誰敢遲民事那可緩油雲始膚寸崇朝忽瀰漫深憂¶
軫淵衷凍雨洗霜霰知誰挽銀河傾瀉落天半喜氣同¶
雨來孫郎語良健應憐占籍者就食免流轉天子坐法¶
<pb:KR4d0217_WYG_029-4b>¶
宫斯民樂芳甸雲山倘可尋野水不辭亂幽人得新凉¶
妙作寄三嘆君鋒不可當我復那能殿¶
　　　錢塘初見黄爵¶
儂家大江東黄爵家江西江東黄爵不忍喫江西黄爵¶
賤如泥赤罌封口上有印白綿卧酒中含脂君不見浯¶
口漫郎真漫仕萬事平生不如意一囊紅粟不一咽千¶
里苞苴誰復寄有時鮭菜念故鄉并刀落膾思飽霜青¶
龜未堪聊入俗黄爵那知亦渡江時平漫説爾可咀擊¶
<pb:KR4d0217_WYG_029-5a>¶
鮮誰遣今得嘗殘杯欲盡客欲去臛雁烹魚豈論此酒¶
聞風味不可名惟有此郎難著句九原誰喚儋耳翁添¶
入當年老饕賦¶
　　　花次元嘯齋¶
手種琅玕歲巳成要聽風雨近忩鳴戱將落月千尋影¶
幻作長離半嶺聲蕙帳夢殘秋雨急錦囊詩了夜燈清¶
便須寫入朱弦曲安用能回越石兵¶
　　　七月二十日秘閣曝書二首¶
<pb:KR4d0217_WYG_029-5b>¶
芸香時近曝書筵縹帙緗囊得縱觀不是聖時修故事¶
豈知藏室有清官¶
香羅剪帕金描鳯紅字排方玉作籖身到蓬山瞻御墨¶
眼驚奎宿射珠簾¶
　　　題徐季功畫墨梅木犀二首六言¶
夜色無人能畫徐郎挽上寒枝仿彿孤山盡處黄昏月¶
到花時¶
細雨欲催秋晚幽花巳著寒枝似我江南九月西風馬¶
<pb:KR4d0217_WYG_029-6a>¶
上歸時¶
　　　題徐季功畫二古木二首六言¶
千尺龍蛇夭矯半山風雨憑陵誰為梅花賦手能回古¶
木寒藤¶
何處千年雙榦未嫌雪虐風饕楚士兩龔介㓗孤竹二¶
子清髙¶
　　　剪蘆藩出木犀二絶¶
小忩幽絶為誰通分得清隂落坐中可笑森嚴木居士¶
<pb:KR4d0217_WYG_029-6b>¶
肯来相伴竹坡翁¶
特地移藩喚木犀眼明初見歲寒枝臨風想像香來處¶
不到黄昏滿樹時¶
　　　題王季共蓬齋¶
小結茅廬寄一椽夜燈聊與客周旋聞知急雨來何處¶
題作蓬齋亦偶然政欲搔君江上寄莫嫌驚我醉中眠¶
老翁辜負漁竿乆何日煙蓑上釣船¶
　　　次韻子紹游夀星寺寒碧軒¶
<pb:KR4d0217_WYG_029-7a>¶
好竹連山萬壑青落星天近接飛甍流盃共把人須勝¶
風玉相看眼倍明故老舊遊雲巳散孫郎長嘯鳯重鳴¶
閒來却倚朱欄看蒼雪依然入句清(東坡題寒碧詩有/紛紛蒼雪落夏簟)¶
(之/句)¶
　　　别方桐川¶
一麾投老始專城共理聊煩助聖明欲識斯民之不病¶
要知循吏本無聲官閒莫道州如斗客滿何妨飲似鯨¶
它日桐川樓下酒㑹須分與故人傾¶
<pb:KR4d0217_WYG_029-7b>¶
　　　秋懐二首示陳李二省曹¶
客枕難禁夜醨樽不觧愁秋聲歸草樹霜力到衣裘依¶
約江南夢留連海畔州君休問新句只有大刀頭¶
　　　二¶
細數平生舊誰人到白頭飄零無藉在生死任羇愁太¶
白今詩伯元龍昔勝流吾衰巳如許何得奉君遊¶
　　　次韻李郎中休日不出二首¶
文昌不作吏曺忙賜沐歸來日更長青士寒生庭下雨¶
<pb:KR4d0217_WYG_029-8a>¶
木奴香借樹頭霜喚回短夢知何事尋得新詩又夕陽¶
遥想南忩巻踈箔起㸔雙鷺入鵷行¶
簿鴿癡兒作底忙閒中得味獨君長登臨莫負山如玉¶
歲月還成鬢作霜誰把酒澆陶靖節天將詩付沈東陽¶
明朝湖上看雙璧兄弟聨鑣作雁行¶
　　　次韻楊吉老秋懐古風¶
相思復相思一别遽如許相望隔參商相期邈秦楚遡¶
洄願從之道路長且阻道阻不足憂歲暮心獨苦踏車¶
<pb:KR4d0217_WYG_029-8b>¶
縱絲娘頭緒幾千縷寒螿聲酸嘶入我肺與腑自我之來¶
思悠悠六寒暑賴此同社郎清風生玉麈¶
　　　送馮清叟使北三首¶
上盡西湖幾翠峯偶依征驛度邊風遥知載酒尋山句¶
盡入彎弓落雁中¶
君王慈儉不臨戎國好長因漢使通遥想南歸寒巳盡¶
榆關草色正春風¶
黄雲朔雪馬凌兢去踏河邊六尺冰博望封侯君亦喜¶
<pb:KR4d0217_WYG_029-9a>¶
歸來洗眼看飛騰¶
　　　實録院與道山隔墻堂後修竹僕飲餘必曳杖¶
　　　　婆娑其下時聞奉常閲樂之聲故詩中有雲¶
　　　　韶之語¶
風條無葉自蕭騷玉立修篁不受凋咫尺蓬瀛横雪觀¶
依稀絲竹度雲韶天憐人老悲雙鬢官似僧閒占一寮¶
日日杖藜摩飽腹未知何以答清朝¶
　　　次韻王參猷用前韻見寄¶
<pb:KR4d0217_WYG_029-9b>¶
文字何當僕命騷餘年雖在鬢全凋元無舊曲能三歎¶
為借新章作九韶千里奉祠猶去國一官何地可同僚¶
吹噓直上青天去誰挽斯人入聖朝¶
　　　謝曾使君惠丹邱集¶
舊説江西一𣲖禪公家得法自當年回風流雪何人似¶
寳鉢天衣幾世傳後學安能窺制作老夫猶喜奉周旋¶
寒忩讀罷無人語只有燈花欲鬬妍¶
　　　題吸川亭¶
<pb:KR4d0217_WYG_029-10a>¶
三峰擁中州二水俱北匯狀如吸川鯨有屋負鯨背主¶
人頌酒徳量與劉阮對㑹令百川流入我三尺喙回視¶
瓮間人無乃真䑕軰天風駕鯨波風静水可愛想當持¶
翠螺時依太白酹尔曹固何知此意有君在¶
　　　題控鼇亭¶
神仙邈何許仿彿在中天弱水不可渡况乃風引船六¶
鼇戴三山來此知何年上有百尺樓縹緲翔飛煙平生¶
持巨釣一舉遂可連以手控六鼇于此相周旋可恨世¶
<pb:KR4d0217_WYG_029-10b>¶
俗眼未識方壺仙絶境不可到望望空惘然¶
　　　次韻劉尉雪後東岡尋梅¶
雪壓東岡千樹梅忍寒誰肯為渠來却愁花底人如去¶
羞得南枝不敢開¶
　　　贈趙徳莊¶
赫奕宗枝秀棱層玉樹新相逢又殘歲話酒幾青春病¶
不妨詩否家應入望頻少寛歸去日去别易愁人¶
　　　時宰生日詩三十絶¶
<pb:KR4d0217_WYG_029-11a>¶
　　　　某嘗謂人臣而位極宰輔固亦足矣然而茍¶
　　　　無功徳足以惠利而流傳後世則雖尊位重¶
　　　　禄足以超冠百僚使人歆艷以為一時之榮¶
　　　　可也至其道徳之不聞功烈之不著徃徃為¶
　　　　人輕鄙姍笑無所不至蓋公議之所在有不¶
　　　　可掩者當如是也夫庸庸者固不足論間有¶
　　　　盛徳大業足以自表見於一時者則當時之¶
　　　　人紀而書之後有作為詩章以歌咏之騰之¶
<pb:KR4d0217_WYG_029-11b>¶
　　　　衆人如出一口蓋公議之所在其不掩者亦¶
　　　　當如是也五帝逺矣三代於周為近三百六¶
　　　　篇可考而知在文武成王時則有若太公望¶
　　　　周公旦召公奭在宣王時則有若樊侯仲山¶
　　　　甫是數公者皆有歌以美其功徳太公之詩¶
　　　　不多見微繫其㫖於大明其辭曰維師尚父¶
　　　　時維鷹揚周公之詩七月二篇公所自作及¶
　　　　遺成王東山而下則專美周公之詩也召公¶
<pb:KR4d0217_WYG_029-12a>¶
　　　　之詩有十四篇皆美召南之治而巳而鵲巢¶
　　　　甘棠行露則為美召公之詩也其後周平王¶
　　　　之元年衛武公兵佐周有平戎之功烈乃命¶
　　　　為三公且使入相於周詩人作淇澳之詩以¶
　　　　美之又其後則有若鄭之武公與其父桓公¶
　　　　皆有賢徳而並為周六卿司徒之官詩人作¶
　　　　緇衣之詩以美之又其後有若魯之僖公亦¶
　　　　有賢徳詩人四篇以美之此二三公者未嘗¶
<pb:KR4d0217_WYG_029-12b>¶
　　　　為周轉相不過為司徒之官與一國之君耳¶
　　　　然而猶皆有詩焉周公大聖固所不論若太¶
　　　　公之為師武公之為相皆於兵有功於王室¶
　　　　餘不過聽訟斷獄好賢樂善寛儉愛民是皆¶
　　　　一功一行形於歌謡者然耳未見其卓然大¶
　　　　功非前世之所常聞非後世之所可及如吾¶
　　　　太師相公者也今公以道徳為天子之宰以¶
　　　　儒術為一世之宗以堯舜不戰之兵而定亂¶
<pb:KR4d0217_WYG_029-13a>¶
　　　　以成康禮樂之治而化民神功妙用超冠今¶
　　　　昔書契以來所未前聞也觀其真誠一徳上¶
　　　　契天心忠言嘉謨下符主意隂功仁澤旁及¶
　　　　羣生能使兩宫相見宗廟再安回累卵之危¶
　　　　成泰山之固疑若出於神授天與非人所可¶
　　　　得而窺測者矣夫傳紀武公年踰九十詩祈¶
　　　　魯侯萬有千歲夫以區區魯衛之君猶得國¶
　　　　人頌願之詞若此其至是宜風誦章句之流¶
<pb:KR4d0217_WYG_029-13b>¶
　　　　皆願作為歌詩以祈吾太師相公無窮之夀¶
　　　　以為社稷生靈酬報功徳之萬一也然則圖¶
　　　　章叠句溢篋盈囊汗牛喘馭萬益而來殆不¶
　　　　足以怪其多且至也今百執事之列如某之¶
　　　　職疎而伎小文鄙而辭陋固不當自效一鳴¶
　　　　以干僭越犯分之誅竊嘗怵惕而恐俯伏以¶
　　　　思粤自歲在壬戌則嘗作歌詩與太師父老¶
　　　　鼔舞堂下謳吟於九逹之逵而公亦俯而能¶
<pb:KR4d0217_WYG_029-14a>¶
　　　　聽矜而能容未嘗有一言以督過之則某今¶
　　　　日之詩亦若可以復進於鈞庭之下矣况今¶
　　　　黎庻乂安朝廷無事年榖豐衍星宿清潤而¶
　　　　月在嘉平將興嗣歲日景晏温頌聲洋溢此¶
　　　　皇天眷佑有宋是生賢佐之辰聖天子嘉景¶
　　　　運熈洽之隆圖師臣眷遇之寵錫之燕喜恩¶
　　　　渥有加玉醴天庖來從帝所鈞天廣樂下奏¶
　　　　私庭宜有詞臣博士太史獻詩作阿衡佐商¶
<pb:KR4d0217_WYG_029-14b>¶
　　　　之頌草山甫崧髙之雅而區區之言尚敢以¶
　　　　為獻實以至和之澤均被含生雖龜黽之蟲¶
　　　　亦將鼔翼鳴脰而不能自巳也小詩之三十¶
　　　　章姑以伸頌願之情而巳倘欲叙述功徳之¶
　　　　美載之簡冊之間雖累千萬言而不盡也况¶
　　　　於八百有四十言乎謹序¶
從來建鄴是王都天産臯䕫為帝謨可笑晉人無眼目¶
渡江惟笑見夷吾¶
<pb:KR4d0217_WYG_029-15a>¶
繡衮貂冠舉世榮隂功難報本難名令公清徳流無盡¶
依舊秦淮繞故城¶
秦漢功由百戰成廟堂何代不談兵凌烟閣上從頭數¶
誰觧垂衣致太平¶
向來諸將各雲屯一折渠魁世自分但見鷹揚稱尚父¶
不聞䟦扈有將軍¶
梯山蕃使入疆頻歲捧瑶觴奉至尊申觀萬年方祝聖¶
王春正月更朝元¶
<pb:KR4d0217_WYG_029-15b>¶
萬騎邊聲乆不聞蓬萊宫殿日長春君王勤儉無行樂¶
閒作宸奎賜近臣¶
黄帕䝉韉御坐來臨戎乆不按龍媒内前沙路平如掌¶
玉輅觀成試輦回¶
紹興天子聖神孫明道宣和典故存曾與諸生迎御輦¶
又瞻青耜載耕根¶
當年輪奐落成均法駕天臨近至尊萬國儒生瞻聖化¶
一聲清蹕在橋門¶
<pb:KR4d0217_WYG_029-16a>¶
天禄初成幸翠華隆儒恩意日尤加只應東壁圗書府¶
便是瀛洲學士家¶
仲春之日祀髙禖天仗親臨曉霧開壇下百官稱賀了¶
鈞天聲裡帯花回¶
雙闕傍邊是玉津禁園花栁一時新東游原上無行幸¶
分作慈寧殿裡春¶
誰移蓬島在人寰詔賜新居五百間紫塞無兵清似洗¶
丹樓不動屹如山¶
<pb:KR4d0217_WYG_029-16b>¶
御墨親書六字牌閣名新賜屬元台内前夾道爐煙裡¶
争看翔鸞舞鳯來¶
御府分香夀老人紫皇親賜玉壺新聖恩無極年無盡¶
恰似長生殿裡春¶
大事因縁意未深知公濟物自初心聊將石室巖前雨¶
來作商家旱歲霖¶
一語能平百戰塵兩朝赤子盡歸仁十年困卧邊亭鼔¶
同祝公年是幾人¶
<pb:KR4d0217_WYG_029-17a>¶
南北交歡萬國寧不將黔首比金繒時人未㑹新盟意¶
要與思陵作中興¶
時相論功固自賢真儒一出定千年能回鑾御歸長樂¶
何止龜隂得舊田¶
北海來歸幾過年朱顔依舊照貂冠不將一節更夷險¶
誰觧如公耐歲寒¶
知公清徳自天然猶復遊心到簡編應笑向來張相國¶
後堂賔客少彭宣¶
<pb:KR4d0217_WYG_029-17b>¶
黄金新鑄景鐘鳴公作銘詩紀告成從此聖朝郊祀典¶
文章無復數西京¶
衮衣調鼎春光軒經術傳家侍禁筵試問一門三畵㦸¶
何如隔座兩貂蟬¶
四海文衡孰主張半隨西路擅詞章三君八俊今何處¶
知有宗師在廟堂¶
太平和筆一番新瑞表丹邱亦異聞不遣楓榆作連理¶
誰知六合巳同文¶
<pb:KR4d0217_WYG_029-18a>¶
葆旅占星固異常閩山竹秀米千囊天公巳遺鸞鳯食¶
便恐雙飛入建章¶
胸中治國計誰良只有休兵是秘方肯為八荒開夀城¶
能仁須號大醫王¶
住世神仙五百年長生東出笑談間不從方士論爐鼎¶
自有隂功觧駐顔¶
帝城春近俗熈熈師宰功髙不事知天上中人傳詔日¶
御前蕃使賀年時¶
<pb:KR4d0217_WYG_029-18b>¶
　　　歲杪四絶¶
湖上青山一水邊暮雲樓閣九重天春旛影裡迎新歲¶
爆竹聲中送舊年¶
天寒細雨還成雪日暖晴雲却䕶霜可惜梅花殘臘月¶
十分天色似江鄉¶
此生無事不隨縁世路何心更著鞭年盡未歸春偶爾¶
春來若健亦欣然¶
端門行欲賀新元竊食無功只厚顔可笑腐儒黄巻客¶
<pb:KR4d0217_WYG_029-19a>¶
亦隨朝士紫宸班¶
　¶
　¶
　¶
　¶
　¶
　¶
　¶
<pb:KR4d0217_WYG_029-19b>¶
　¶
　¶
　¶
　¶
　¶
　¶
　¶
　太倉稊米集巻二十九¶
